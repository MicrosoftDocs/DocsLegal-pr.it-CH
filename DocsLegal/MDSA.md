---
title: Contratto Microsoft per gli sviluppatori
description: Contratto Microsoft per gli sviluppatori learn.microsoft.com
author: gregtouchton
ms.service: active-directory
ms.date: 06/15/2018
ms.author: grtoucht
layout: ContentPage
---
# Contratto Microsoft per gli sviluppatori

---
Ultimo aggiornamento: giugno 2018

Il presente contratto, stipulato tra l'Utente e Microsoft Corporation ("**Microsoft**"), contiene le condizioni riportate di seguito ("**Condizioni per gli sviluppatori**") e l'[Informativa sulla privacy di Microsoft](https://go.microsoft.com/fwlink/?LinkId=521839) (collettivamente, il "**Contratto**").

Qualora l’Utente stipuli il presente Contratto per conto di una persona giuridica, ad esempio il proprio datore di lavoro, dichiara di avere l’autorità legale per vincolare tale persona giuridica.
Nel caso in cui l'Utente specifichi il nome di una società in relazione alla registrazione o all'ordine di un Servizio, sarà ritenuto avere effettuato tale ordine e stipulato il presente Contratto per conto di tale organizzazione o società. I termini chiave sono definiti nella Sezione 10.

## 1. Offerte

1. **API.** L'accesso e l'utilizzo delle API Microsoft da parte dell'Utente sono regolati da determinate condizioni. In qualità di sviluppatore, l'Utente è responsabile della propria applicazione e della conformità a tutte le leggi e le normative applicabili all'uso delle API Microsoft, incluse le leggi e le normative in materia di privacy, i dati biometrici, la protezione dei dati e la riservatezza delle comunicazioni. Nessuna disposizione dei contratti di regolamentazione di Microsoft o del presente Contratto potrà essere interpretata come istituire tra l'Utente e Microsoft un rapporto di corresponsabilità o subappalto.

    1. **Condizioni accessorie.** L'uso delle API Microsoft è regolato dalle condizioni in base alle quali l'Utente ha ottenuto l'accesso. Se l'Utente accede ad API che presentano condizioni accessorie (le "Condizioni accessorie"), tali **Condizioni accessorie**, unitamente all'[Informativa sulla privacy di Microsoft](https://privacy.microsoft.com/en-us/privacystatement), si applicheranno all'accesso e all'utilizzo del Servizio da parte dell'Utente. In particolare, l'API Microsoft Graph viene fornita alle condizioni indicate [qui](https://developer.microsoft.com/en-us/graph/docs/misc/terms-of-use).

    2. **Portale di registrazione dell'applicazione**. Alcune API Microsoft incentrate sull'identità richiedono di registrare l'applicazione [qui](https://apps.dev.microsoft.com/). Se viene richiesto di registrare l'applicazione al seguente URL, occorre rispettare le condizioni seguenti:

        1. **Registrare l'applicazione.** Le applicazioni devono essere registrate e disporre ciascuna di un ID app univoco. Dopo avere registrato correttamente un'applicazione, l'Utente riceverà le credenziali di accesso per la stessa. Il termine "**Credenziali di accesso**" indica le chiavi di sicurezza, i segreti, i token e le altre credenziali necessarie per accedere alle API Microsoft incentrate sull'identità. Le Credenziali di accesso consentono a Microsoft di associare l'applicazione all'uso delle API Microsoft incentrate sull'identità. Tutte le attività svolte mediante le credenziali di accesso sono di responsabilità dell'Utente. Le credenziali di accesso non sono trasferibili né cedibili. Non divulgarle. Non cercare di aggirarle. In caso di cambio di controllo e subordinatamente al rispetto, da parte della società acquirente, di tutte le Condizioni relative all'API Graph in vigore al momento, è possibile vendere, cedere e trasferire l'ID app di un'applicazione a una società acquirente, che potrà continuare a usare l'ID app nel quadro dell'applicazione acquisita.

        2. **Condizioni applicabili.** A meno che un particolare servizio non preveda Condizioni accessorie per disciplinare l'accesso dell'Utente alle API Microsoft, l'accesso dell'applicazione alle API Microsoft incentrate sull'identità è regolato dalle condizioni di licenza dell'API Microsoft Graph correnti, come riportate di volta in volta [qui](https://developer.microsoft.com/en-us/graph/docs/misc/terms-of-use) ("**Condizioni dell'API Graph**").

2. **Servizi.**

    1. **Diritto d'uso.**  Microsoft può concedere all'Utente il diritto di accedere e usare i Servizi in conformità con il presente Contratto.

    2. **Modalità d'uso.** L'Utente non può:

        1. decodificare, decompilare, disassemblare o aggirare le limitazioni tecniche dei Servizi, tranne nella misura in cui la legge applicabile lo consenta nonostante tali limitazioni;

        2. disabilitare, manomettere o tentare in altro modo di eludere qualsiasi meccanismo che limiti l'uso dei Servizi;

        3. noleggiare, concedere in leasing, prestare, rivendere, trasferire o concedere in sublicenza alcun servizio o parte di esso a, o per, terze parti, ad eccezione di quanto esplicitamente consentito nel presente documento o nelle condizioni di licenza che accompagnano qualsiasi componente dei Servizi;

        4. usare i Servizi in un modo proibito da leggi, regolamenti, ordini governativi o decreti o dal presente Contratto;

        5. usare i Servizi in qualsivoglia modo che possa danneggiare, disabilitare, sovraccaricare o pregiudicare alcun server Microsoft o le reti connesse a server Microsoft;

        6. usare i Servizi per violare i diritti di altri;

        7. usare i Servizi per tentare di ottenere l'accesso non autorizzato a, o compromettere, qualsiasi servizio, dispositivo, dato, account o rete;

        8. usare i Servizi per inviare spam o distribuire malware;

        9. usare i Servizi in un modo che possa danneggiare i Servizi o compromettere l'uso di altri;

        10. svolgere attività fraudolente, false o fuorvianti, ad esempio per estorcere denaro sotto mentite spoglie, impersonare un altro Utente, manipolare i Servizi per incrementare il numero di giochi o manipolare le classifiche, le valutazioni o i commenti.

        11. scorporare, creare database o altrimenti creare copie di qualsiasi dato a cui acceda o che ottenga tramite i Servizi (inclusi gli utenti finali o i loro contatti), ad eccezione di quanto necessario per abilitare uno scenario di utilizzo previsto per l'applicazione;

        12. usare i Servizi in qualsivoglia applicazione o situazione in cui un errore dei Servizi stessi potrebbe comportare il decesso o gravi lesioni fisiche di qualsiasi persona o gravi danni fisici o ambientali; oppure

        13. aiutare terzi nell’inadempimento di tali regole.

3. **Aggiornamenti.** Se non diversamente specificato da Microsoft, quest'ultima potrà apportare di tanto in tanto modifiche commercialmente ragionevoli a un Servizio o una funzionalità.
    Microsoft potrà inoltre modificare o terminare un Servizio in qualsiasi Paese in cui sia soggetta a una regolamentazione, a un obbligo o altro requisito governativo che (1) non sia generalmente applicabile alle aziende che vi operano, (2) crei difficoltà a Microsoft nel continuare a utilizzare il Servizio senza modifiche o (3) induca Microsoft a ritenere che le presenti condizioni o il Servizio possano entrare in conflitto con tali requisiti od obblighi.

4. **Funzionalità di anteprima.** Microsoft potrebbe rendere disponibili funzionalità in anteprima.
    Le anteprime sono fornite "nello stato in cui si trovano" e sono escluse dalle garanzie di cui alla Sezione 6 di seguito. Le anteprime possono essere soggette a impegni di sicurezza, conformità, privacy, disponibilità, affidabilità e supporto ridotti o diversi, come ulteriormente illustrato nell'Informativa sulla privacy e in eventuali comunicazioni aggiuntive fornite con l'Anteprima. Microsoft può modificare o interrompere le Anteprime in qualsiasi momento senza preavviso. Microsoft può anche scegliere di non rilasciare un'anteprima in "disponibilità generale" e, nel caso in cui renda un'anteprima "disponibile al pubblico", potrà addebitare tali funzionalità.

## 2. Software e contenuti Microsoft

1. **Uso di software Microsoft e contenuti Microsoft al di fuori del Servizio.**
    Microsoft potrà fornire all'Utente software Microsoft o contenuti Microsoft tramite, o come parte dei Servizi. La risoluzione o la sospensione del presente Contratto, così come dell'uso o dell'accesso ai Servizi da parte dell'Utente, pone fine al diritto di quest'ultimo di possedere o usare tali software o contenuti Microsoft, a meno che non siano stati concessi all'Utente con una licenza separata. La sospensione o la risoluzione di un piano per l'Utente pone fine al diritto dell'Utente di possedere o usare software Microsoft o contenuti Microsoft associati o subordinati a tale piano. L'Utente dovrà eliminare tutte le copie di tali software Microsoft o contenuti Microsoft concessi in licenza ai sensi del presente Contratto e distruggere ogni supporto associato allo scadere dei diritti di utilizzo o di possesso associati. La presente sottosezione non si applica ai Software Microsoft trattati nella sottosezione (b) di seguito.

2. **Software e contenuti sui Portali della documentazione.** I software e i contenuti di terze parti accessibili sui Portali della documentazione sono resi disponibili dall'editore designato in base alle condizioni di licenza associate.

3. **Ambito dei diritti.** Tutti i software e i contenuti Microsoft sono opere protette da copyright di Microsoft o dei suoi fornitori, sono concessi in licenza e non in vendita e non possono essere ceduti, se non diversamente specificato.

4. **Software o contenuti di terze parti.** L'Utente è responsabile in via esclusiva di qualsiasi software o contenuto di terze parti installato, connesso o usato unitamente a un servizio. Microsoft non eseguirà né creerà alcuna copia di tali software o contenuti di terze parti al di fuori del proprio rapporto con l'Utente. L'Utente potrà installare o usare qualsiasi software o contenuto di terze parti con qualsiasi servizio solo in un modo che non sottoponga la nostra proprietà intellettuale o tecnologia a termini che regolano tale software o contenuto. Microsoft non ha sottoscritto né è vincolata da alcuna condizione che disciplini l'uso di software o contenuti di terze parti. Microsoft non concede licenze o diritti, espliciti o impliciti, su tali software o contenuti di terze parti.

5. **Software open source come parte del Servizio.** Se il Servizio usa o distribuisce software di terze parti con condizioni di licenza software open source ("**open source**"), tale open source viene concesso in licenza all'Utente in base alle condizioni open source applicabili. Eventuali copie di tali licenze open source applicabili ed eventuali altre notifiche, se presenti, sono incluse solo a scopo informativo.

6. **Uso in aula.** Gli istituti didattici accreditati, ad esempio gli istituti di istruzione primaria e secondaria, le università e i college pubblici o privati, possono scaricare e riprodurre contenuti Microsoft per la distribuzione in aula a scopo didattico.

## 3. Sicurezza e privacy

1. **Sicurezza.** Microsoft applica misure tecniche e organizzative, controlli interni e routine di sicurezza dei dati destinati a proteggere i Dati utente da perdite o modifiche accidentali, divulgazione o accesso non autorizzati o distruzione illecita.

2. **Conformità alla legge applicabile; cancellazione dei Dati personali**

    1. L'Utente è tenuto a rispettare tutte le leggi e i regolamenti applicabili all'uso dei Servizi e di tutti i dati e i contenuti a cui accede tramite i Servizi, incluse, a titolo esemplificativo, le leggi in materia di privacy, i dati biometrici, la protezione dei dati e la riservatezza delle comunicazioni.

    2. L'uso dei Servizi e dei Contenuti da parte dell'Utente è subordinato all'implementazione e al mantenimento di protezioni e misure appropriate per il servizio e l'applicazione dell'Utente, inclusa la responsabilità dell'Utente sui dati ottenuti attraverso l'uso dei Servizi.

    3. L'Utente è tenuto a: (a) implementare e mantenere misure e sistemi di protezione della privacy nei propri prodotti e servizi, incluso l'ottenimento dei consensi necessari prima dell'uso dei dati (e di un ulteriore consenso prima di modificare l'uso o lo scopo dei dati) e periodi di conservazione dei dati adeguati, (b) rispettare i requisiti di notifica applicabili, (c) redigere e rispettare un'informativa sulla privacy scritta che descriva le pratiche di privacy dei dati e delle informazioni raccolte e utilizzate e che preveda livelli di protezione dell'Utente almeno pari a quelli previsti dall'Informativa sulla privacy, (d) includere un collegamento accessibile alla propria Informativa sulla privacy all'interno dell'applicazione e in qualsiasi app store che lo consenta e (e) ottenere dagli utenti finali un consenso sufficiente ai fini del contratto con l'Utente finale prima di fornire a Microsoft informazioni raccolte in modo indipendente.

    4. Oltre a rispettare i propri obblighi ai sensi della legge applicabile, incluso il Regolamento generale sulla protezione dei dati (GDPR) UE/2016/679, l'Utente userà dati aggiornati. L'Utente potrà mantenere attuali i dati aggiornandoli regolarmente, interfacciandosi con un'API Microsoft o uno strumento Microsoft per mantenere i dati correnti o altri processi che garantiscano che le modifiche ai dati Microsoft vengano riflesse in modo accurato.

    5. Salvo quanto diversamente stabilito nel presente documento, l'Utente eliminerà tempestivamente tutti i dati e i contenuti raccolti o elaborati tramite i Servizi laddove un suo Utente: (a) abbandoni l'applicazione, disinstalli l'applicazione, chiuda il proprio account con l'Utente o abbandoni in altro modo l'account, o (b) interrompa l'uso dei Servizi. Tuttavia, l'Utente potrà conservare dati aggregati, a condizione che da tali dati non sia possibile dedurre o ricreare informazioni che permettano di identificare una persona specifica o che tali azioni siano altrimenti conformi al presente Contratto e alla legge applicabile.

    6. A meno che non disponga di una base legale per conservare dati personali (come definito nel GDPR), l'Utente dovrà eliminare tutti i dati personali a cui accede o da esso trattati tramite i Servizi entro 30 giorni dalla ricezione.

3. **Conformità alla legge.** Microsoft rispetterà tutte le leggi applicabili alla fornitura dei Servizi, comprese le leggi applicabili in materia di notifica delle violazioni della sicurezza, escluse tuttavia le leggi applicabili all'Utente o al suo settore che non siano generalmente applicabili ai fornitori di servizi informatici. L'Utente si impegna a rispettare tutte le leggi applicabili ai propri Dati utente e all'uso dei Servizi, incluse le leggi applicabili all'Utente o al suo settore.

4. **Certificazioni e conformità.** I Servizi per gli sviluppatori saranno soggetti a tutte le pratiche di sicurezza, privacy e conformità specificamente descritte per tali servizi. Tali obblighi non si applicano ad altri elementi dei Servizi.

5. **Monitoraggio; revisione contabile.** Microsoft può monitorare l'accesso ai Servizi (inclusi prodotti e servizi applicabili, sito Web, contenuti e dati) e il loro uso, allo scopo di monitorare la conformità dell'Utente al presente contratto. Inoltre, l'accesso e l'uso dei Servizi da parte dell'Utente e per i cinque anni successivi dovrà, previo ragionevole preavviso di Microsoft, consentire a Microsoft o al suo revisore, a spese di Microsoft, di condurre controlli sull'uso dei Servizi da parte dell'Utente, per verificare la conformità dell'Utente al presente Contratto. L'Utente dovrà concedere a Microsoft un accesso ragionevole a tutto il personale, i locali, le informazioni, i sistemi, i libri e i registri relativi all'uso dei Servizi per consentire a Microsoft di condurre il controllo. Se richiesto, sarà necessario fornirci la prova della conformità al presente Contratto.

## 4. Account dei clienti, comportamento dei clienti e feedback

1. **Creazione di un account.** Qualora uno dei Servizi richieda all'Utente l'apertura di un account, l'Utente dovrà completare il processo di registrazione, inserendo informazioni aggiornate, complete e accurate. Non è possibile selezionare un nome Utente o un identificatore dell'account che impersoni qualcun altro, sia o possa essere illegale, o possa essere protetto da marchi o altri diritti di proprietà, sia volgare oppure offensivo o possa causare confusione. Ci riserviamo il diritto di rifiutare e/o riassegnare questi nomi Utente e identificatori del Servizio a nostra esclusiva discrezione.

2. **Responsabilità dell'Utente per i propri account.** L'Utente è responsabile di tutte le attività svolte sul suo account; inoltre, è tenuto a garantire la riservatezza di eventuali credenziali di autenticazione non pubbliche associate all'uso dei Servizi e la tempestiva comunicazione al nostro team di assistenza clienti di ogni possibile uso improprio dei suoi account o delle sue credenziali di autenticazione o di eventuali incidenti di sicurezza relativi ai Servizi.

3. **Condotta dell'Utente e disponibilità di contenuti di terze parti e collegamenti a contenuti di terze parti.** Non abbiamo alcun obbligo di monitorare il contenuto e le comunicazioni di terzi sui Servizi; tuttavia, ci riserviamo il diritto di rivedere e rimuovere tali materiali pubblicati sui Portali della documentazione, a nostra esclusiva discrezione. Le terze parti che partecipano ai Servizi non sono portavoce autorizzati di Microsoft e le loro opinioni non riflettono necessariamente quelle di Microsoft.

4. **Contributi e feedback.** Non rivendichiamo la proprietà di alcun contributo, se non diversamente concordato dalle parti. Tuttavia, fornendo un contributo, l'Utente concede irrevocabilmente a Microsoft e alle sue consociate il diritto di effettuare, usare, modificare, distribuire e commercializzare in altra maniera il Contributo in qualsiasi modo e per qualsiasi scopo (inclusa la concessione al pubblico generale del diritto di usare i contributi in conformità al presente Contratto, che può cambiare nel tempo). Per i Contributi forniti sui Portali della documentazione, l'Utente concede inoltre il diritto di pubblicare specifiche informazioni identificative dettagliate nell'Informativa sulla privacy in relazione ai Contributi stessi. Questi diritti sono concessi in base a tutti i diritti di proprietà intellettuale applicabili che l'Utente possiede o controlla. Per l'uso dei Contributi non sarà corrisposto alcun compenso. Microsoft non ha alcun obbligo di pubblicare o usare eventuali Contributi e può rimuovere tale materiale in qualsiasi momento. Fornendo un Contributo, l'Utente garantisce di possedere o altrimenti controllare tutti i diritti relativi al Contributo e che quest'ultimo non è soggetto ad alcun diritto di terzi (inclusi eventuali diritti di personalità o pubblicità di qualsiasi persona).

## 5. Risoluzione e sospensione

1. **Risoluzione da parte dell'Utente.** L'Utente può risolvere il presente Contratto in qualsiasi momento. Se ha acquistato l'accesso ai Servizi tramite Microsoft Azure, l'Utente dovrà pagare gli importi dovuti.

2. **Risoluzione da parte di Microsoft.** Microsoft può risolvere il presente Contratto, qualsiasi diritto concesso nel presente documento o la licenza dell'Utente per i Servizi a sua esclusiva discrezione, in qualsiasi momento e per qualsiasi motivo.

3. **Sospensione.** Microsoft potrà sospendere o interrompere l'uso dei Servizi se: (1) ragionevolmente necessario per impedire l'accesso non autorizzato ai Dati utente; (2) l'Utente non risponde a un reclamo di presunta violazione entro un termine ragionevole, oppure (3) l'Utente viola, o Microsoft sospetta ragionevolmente che l'Utente abbia violato, il presente Contratto.
    Microsoft cercherà di sospendere l'accesso relativamente alla parte minima necessaria dei Servizi finché sussiste la condizione o la necessità. Prima della sospensione o della risoluzione Microsoft ne darà comunicazione, tranne nei casi in cui ritenga ragionevolmente di dover procedere alla sospensione o risoluzione immediata. Nel caso in cui l'Utente non risolva completamente i motivi della sospensione entro 60 giorni dalla stessa, Microsoft potrà risolvere il presente Contratto ed eliminare i Dati utente senza alcun periodo di conservazione.

4. **Risoluzione per mancato utilizzo.** Microsoft può sospendere o chiudere un account del servizio dopo un periodo prolungato di inattività o per mancata risposta alle comunicazioni di Microsoft. Per i Servizi, se l'Utente dispone di un account gratuito, Microsoft potrà risolvere il presente Contratto e/o eliminare qualsiasi Dato dell'Utente generato automaticamente durante il processo di registrazione ai Servizi qualora l'Utente non carichi o crei Dati utente entro 90 giorni dalla fornitura iniziale del Servizio. L'Utente sarà informato preventivamente dell'eventuale sospensione o chiusura dell'account o della cancellazione dei Dati utente.

## 6. Garanzie

**FATTO SALVO QUANTO GARANTITO NELLE CONDIZIONI ACCESSORIE, MICROSOFT E I SUOI RISPETTIVI FORNITORI EROGHERANNO I SERVIZI (INCLUSI I CONTENUTI E SOFTWARE MICROSOFT) SECONDO IL PRINCIPIO "AS-IS", "CON EVENTUALI DIFETTI" E "COME DISPONIBILI". IL RISCHIO CORRELATO AL LORO USO È A CARICO DELL'UTENTE. MICROSOFT NON FORNISCE GARANZIE O CONDIZIONI, ESPLICITE, IMPLICITE, LEGALI O DI ALTRO TIPO, COMPRESE EVENTUALI GARANZIE DI COMMERCIABILITÀ, IDONEITÀ PER UNO SCOPO PARTICOLARE E NON VIOLAZIONE. L'UTENTE POTREBBE GODERE DI DIRITTI AGGIUNTIVI AI SENSI DELLE LEGGI LOCALI CHE IL PRESENTE CONTRATTO NON PUÒ MODIFICARE. TALI CLAUSOLE DI RESPONSABILITÀ SI APPLICHERANNO NELLA MISURA MASSIMA CONSENTITA DALLA LEGGE APPLICABILE, INCLUSA L'APPLICAZIONE ALLE GARANZIE IMPLICITE DI COMMERCIABILITÀ, IDONEITÀ PER UNO SCOPO PARTICOLARE E NON VIOLAZIONE.**

**Contenuti e materiali di terze parti. MICROSOFT NON CONTROLLA NÉ ESAMINA, RIVEDE, APPROVA O ACCETTA RESPONSABILITÀ PER CONTENUTI, INFORMAZIONI, MESSAGGI, MATERIALI, PROGETTI DI TERZE PARTI ACCESSIBILI DA, O COLLEGATI TRAMITE, I SERVIZI; INOLTRE, SALVO QUANTO GARANTITO IN UN CONTRATTO SEPARATO, NON RILASCIA ALCUNA DICHIARAZIONE O GARANZIA IN MERITO E NON SARÀ RESPONSABILE DI QUANTO SOPRA. OGNI RAPPORTO CHE L'UTENTE ABBIA CON TALI TERZE PARTI È A SUO RISCHIO.**

## 7. Manleva in caso di reclami

1. **Manleva.** Microsoft manleverà l'Utente da qualsiasi rivendicazione avanzata da una terza parte non affiliata secondo cui i Servizi o software violino un suo brevetto, copyright o marchio o facciano un uso illegale di un suo segreto commerciale. L'Utente si impegna a manlevare Microsoft da qualsiasi reclamo avanzato da una terza parte non affiliata derivante da (1) uso improprio, da parte dell'Utente o dell'Utente finale dei Servizi, dei contenuti o software Microsoft; (2) violazione del presente Contratto da parte dell'Utente finale; (3) contenuti o dati trasmessi o usati con i Servizi, da coloro che agiscono per conto dell'Utente o gli utenti finali.

2. **Limitazioni.** Gli obblighi di Microsoft di cui alla Sezione 7.1 non si applicheranno a eventuali reclami o riconoscimenti basati su: (1) Dati utente, prodotti non Microsoft, modifiche apportate dall'Utente ai Servizi o materiali forniti o resi disponibili nell'ambito dell'uso dei Servizi; (2) combinazione dei Servizi con, o danni basati sul valore di, prodotti, dati o processi aziendali non Microsoft; (3) uso, da parte dell'Utente, di un marchio Microsoft senza il consenso scritto di quest'ultima, oppure dei Servizi dopo che gli sta stato notificato da Microsoft l'invito a interromperne l'utilizzo a causa di un reclamo di terze parti; o (4) ridistribuzione dei Servizi o uso da parte dell'Utente a beneficio di terzi non affiliati.

3. **Rimedi.** Qualora Microsoft ritenga ragionevolmente che un reclamo ai sensi della Sezione 7.1 possa impedire l'uso dei Servizi o del Software da parte dell'Utente, cercherà di: (1) ottenere il diritto dell'Utente di continuare a usarli, o (2) modificarli o sostituirli con un equivalente funzionale. Nel caso in cui queste opzioni non siano commercialmente ragionevoli, Microsoft potrà revocare i diritti dell'Utente di usare i servizi o i software.

4. **Obblighi.** Ciascuna parte dovrà notificare tempestivamente all'altra eventuali reclami ai sensi della presente Sezione 7. La parte che richieda di essere tutelata dovrà (1) dare all'altra il controllo esclusivo sulla difesa e sulla risoluzione del reclamo; e (2) garantire un supporto ragionevole nella difesa del reclamo. La parte che fornisca la protezione (1) rimborserà all'altra le ragionevoli spese vive sostenute per fornire tale aiuto e (2) pagherà l'importo di qualsiasi sentenza finale avversa risultante (o accordo finale cui l'altra acconsenta). I rispettivi diritti delle parti alla difesa e al pagamento di sentenze o accordi ai sensi della presente Sezione 7 sostituiscono qualsiasi diritto di indennizzo di diritto comune o legale o diritti analoghi; inoltre, ciascuna parte rinuncia a tali diritti di common law.

## 8. Limitazione di Responsabilità

1. **Limitazione.** La responsabilità complessiva di ciascuna parte ai sensi del presente Contratto è limitata ai danni diretti fino all'importo pagato ai sensi del presente Contratto per i servizi per gli sviluppatori che hanno dato origine a tale responsabilità nei 12 mesi precedenti l'insorgere della stessa o, per i servizi forniti gratuitamente, cinquecento dollari statunitensi (\$500,00 USD).

2. **ESCLUSIONE. NESSUNA DELLE PARTI NÉ I RISPETTIVI FORNITORI SARANNO RESPONSABILI PER MANCATI UTILI, PERDITE DI PROFITTI O DANNI INDIRETTI, SPECIALI, INCIDENTALI, CONSEQUENZIALI, PUNITIVI O ESEMPLARI, ANCHE SE SAPEVANO CHE AVREBBERO POTUTO VERIFICARSI.**

3. **Eccezioni alle limitazioni.** I limiti di responsabilità di cui alla presente Sezione 8 si applicano nella misura massima consentita dalla legge applicabile, ad eccezione di quanto segue: (1) obblighi delle parti ai sensi della Sezione 7; o (2) violazione delle Sezioni 3.2 - 3.4 o dei diritti di proprietà intellettuale dell'altra parte.

## 9. Varie

1. **Riserva di diritti.** Tutti i diritti non espressamente concessi nel presente documento sono riservati da Microsoft. L'Utente riconosce che tutti i diritti di proprietà intellettuale all'interno dei Servizi rimangono di proprietà di Microsoft e che nessuna disposizione del presente Contratto potrà trasferire tali diritti di proprietà intellettuale all'Utente.

2. **Notifiche.**
    L'Utente dovrà inviare eventuali notifiche per posta a: Microsoft One Microsoft Way Redmond, WA 98052 USA

   L'Utente accetta di ricevere comunicazioni elettroniche da parte di Microsoft relative ai servizi, che verranno inviate tramite e-mail ai contatti dell'Utente finale o dell'amministratore specificati o presentati all'Utente nel servizio. L'Utente dovrà mantenere aggiornate le informazioni di contatto. Le notifiche decorrono dalla data riportata sulla ricevuta di ritorno in caso di invio tramite posta, dalla data di invio per le e-mail e dalla data di presentazione se all'interno del Servizio.

3. **Cessione e delega.** L'Utente non può cedere o delegare alcun diritto od obbligo ai sensi del presente Contratto, né in tutto né in parte, neanche in relazione a un cambio di controllo, ad eccezione di un ID app, come stabilito nella Sezione 1.1. Ogni presunta cessione e delega da parte dell'Utente sarà inefficace. Microsoft potrà liberamente cedere o delegare qualsiasi diritto e obbligo previsto dal presente Contratto, in tutto o in parte, senza preavviso.

4. **Divisibilità.** Qualora una qualsiasi parte del presente contratto sia ritenuta inapplicabile, le disposizioni rimanenti resteranno in vigore a tutti gli effetti.

5. **Nessuna rinuncia.** La mancata applicazione di qualsiasi disposizione del presente contratto non costituirà una rinuncia.

6. **Esclusione di rapporti di agenzia.** Le parti sono contraenti indipendenti. Il presente contratto non crea alcun rapporto di agenzia, partnership o joint venture.

7. **Assenza di terzi beneficiari.** Il presente contratto non prevede terzi beneficiari.

8. **Legge applicabile e foro competente.** Se l'Utente risiede (o, nel caso di un'azienda, se la sede principale dell'attività si trova) negli Stati Uniti, eventuali reclami saranno disciplinati dalle leggi dello Stato in cui vive (o, nel caso di un'azienda, in cui si trova la sede principale dell'attività), indipendentemente dai principi in materia di conflitto di leggi, ad eccezione del Federal Arbitration Act che disciplina tutte le disposizioni in materia di arbitrato. L'Utente e Microsoft accettano irrevocabilmente la giurisdizione esclusiva e la competenza dei tribunali statali o federali di King County, Washington, per qualsiasi controversia derivante dai, o relativa ai, presenti condizioni o i Servizi, che venga deferita in tribunale (esclusi i caso di arbitrato e le cause per controversie di modesta entità).

9. **Intero accordo.** Il presente contratto costituisce l'intero accordo relativo al suo oggetto e sostituisce qualsiasi comunicazione precedente o simultanea.

10. **Estensione della validità temporale di alcune disposizioni.** 1.2, 2.3-2.6, 3.2, 3.5, 4.2, 4.4, 5, 6, 7, 8, 9 e 10 e tutte le altre definizioni.

11. **Giurisdizione statunitense in materia di esportazioni.** I Servizi sono soggetti alla giurisdizione statunitense in materia di esportazioni. L'Utente è tenuto a rispettare tutte le leggi applicabili, incluse le U.S. Export Administration Regulations (norme statunitensi sull'amministrazione delle esportazioni), le International Traffic in Arms Regulations (norme statunitensi sul traffico internazionale di armi) e le restrizioni relative all'Utente finale, all'uso finale e alla destinazione emesse dal governo degli Stati Uniti e da altri governi. Per altre informazioni, vedere [Esportazione di prodotti Microsoft](https://go.microsoft.com/fwlink/?linkid=306744).

12. **Disponibilità internazionale.** La disponibilità dei Servizi, incluse funzionalità specifiche e versioni linguistiche, varia in base al Paese.

13. **Forza maggiore.** Nessuna delle parti sarà responsabile per eventuali mancate prestazioni dovute a cause al di fuori del suo ragionevole controllo (come incendi, esplosioni, blackout elettrici, terremoti, inondazioni, forti tempeste, scioperi, embarghi, controversie sindacali, atti di autorità civili o militari, guerre, atti terroristici, incluso il terrorismo informatico), calamità naturali, atti oppure omissioni di operatori del traffico Internet, atti oppure omissioni di organismi di regolamentazione o governativi (incluso il passaggio di leggi o regolamenti o altri atti di governo che abbiano un impatto sulla fornitura dei servizi).

14. **Modifiche.** Microsoft potrà modificare il presente contratto in qualsiasi momento, con o senza preavviso individuale all'Utente, pubblicando una versione rivista nella sezione relativa alle informazioni legali dei Portali della documentazione e dei Servizi per gli sviluppatori (o in un sito alternativo da essa identificato) o informando l'Utente in conformità con la Sezione 9.b. Eventuali modifiche decorreranno dal momento della notifica all'Utente o della pubblicazione. **L'uso dei Servizi dopo l'entrata in vigore delle modifiche implica l'accettazione delle modifiche al Contratto. Nel caso in cui non accetti il nuovo contratto, l'Utente dovrà interrompere l'uso dei Servizi.**

## 10. Definizioni

Per "**contenuti**" si intendono documenti, fotografie, video, dati e altri contenuti grafici, testuali o audiovisivi.

Per "**Servizi per gli sviluppatori**" si intendono i servizi che Microsoft identifica come disciplinati dal presente Contratto.

Per "**Software per gli sviluppatori**" si intende il software Microsoft fornito all'Utente nel quadro dei Servizi per gli sviluppatori, da utilizzare con questi ultimi.

Per "**Portali della documentazione**" si intende il sito disponibile all'indirizzo [http://msdn.microsoft.com](https://msdn.microsoft.com/), [http://technet.microsoft.com](https://technet.microsoft.com/), <https://learn.microsoft.com>, <https://developer.microsoft.com> o in siti alternativi comunicati da Microsoft.

Per "**Contenuti Microsoft**" si intendono i contenuti dei Servizi erogati da Microsoft e dai suoi fornitori.

Per "**Software Microsoft**" si intendono i software e i codici informatici di Microsoft, inclusi i codici di esempio e i Software per gli sviluppatori.

Per "**Prodotto non Microsoft**" si intendono qualsiasi software, dato, servizio, sito Web o altro prodotto concesso in licenza, venduto o altrimenti fornito all'Utente da un'entità diversa da Microsoft, indipendentemente dal fatto che l'Utente lo abbia ottenuto tramite i Servizi Microsoft o in altro modo.

Per "**Dettagli dell'offerta**" si intendono i prezzi e le relative condizioni applicabili ai Servizi per gli sviluppatori a pagamento.

Per "**Anteprima**" si intendono le versioni in anteprima, beta o altre versioni non definitive dei Servizi per gli sviluppatori o del Software per gli sviluppatori offerti da Microsoft.

Per "**Servizi**" si intendono i Servizi per gli sviluppatori, i Portali della documentazione e i Software Microsoft messi a disposizione degli sviluppatori ai sensi del presente Contratto.

Per "**Contributi**" si intendono contenuti, codici, commenti, feedback, suggerimenti, informazioni o materiali forniti dall'Utente tramite i Portali della documentazione o qualsiasi Servizio accessibile al pubblico (anziché per uso personale o per l'uso da parte di utenti autorizzati dallo Sviluppatore). I contributi non includono i Dati utente.

Per "**Piano per l'Utente**" si intende una sottoscrizione, una versione di valutazione o un altro vantaggio concesso da Microsoft per singolo Utente che consente l'accesso ai servizi per gli sviluppatori e il loro uso.

Per "**Noi**" e "**ci**" si intende Microsoft.

Per "**Utente**" si intende la persona fisica o giuridica che accetta il presente Contratto per l'uso dei Servizi.
